<p align="center">Uzasadnienie</p>

Celem nowelizacji ustawy z dnia 9 maja 2014 r. o informowaniu o cenach towarów i usług jest ochrona konsumentów przed
praktykami handlowymi, które mają na celu wprowadzenie ich w błąd.

W wielu sklepach popularną praktyką stało się uwidacznianie cen, które mają zastosowanie tylko w przypadku spełnienia
przez klienta dodatkowych warunków w sposób, który ma sprawić mylne wrażenie, że jest to cena regularna produktu. Ceny
takie często mają zastosowanie wyłącznie, jeśli konsument zdecyduje się na zakup określonej ilości towaru, uczestniczy
w programie lojalnościowym, lub wyraził zgodę na przetwarzanie danych osobowych w celach marketingowych, lub w celu
profilowania.

Zgodnie z obecnym brzmieniem ustawy, cena, oraz cena jednostkowa towaru lub usługi musi zostać uwidoczniona, jednak
ustawa w obecnym brzmieniu pozwala na wyeksponowanie ceny regularnej wraz z ceną warunkową w sposób, który sprawia
wrażenie, że cena warunkowa jest tą ceną, którą zapłaci klient bez spełnienia dodatkowych warunków.

Dodatkowym problemem wynikającym z tej praktyki handlowej jest to, że osoby niedowidzące, których w starzejącym się
społeczeństwie jest coraz więcej, zostają całkowicie pozbawione możliwości zapoznania się z informacją, jaka jest
faktyczna cena towaru lub usługi, gdyż jedyną ceną uwidocznioną krojem czcionki o rozmiarach umożliwiających im
zapoznanie się z nią jest cena, związana z dodatkowymi warunkami, które są przedstawione w formie, która nie jest
możliwa do odczytania w przypadku osób z wadami wzroku.

